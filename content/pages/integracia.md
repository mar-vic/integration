Title: Integrácia
Slug: integracia
Authors: Marek Vician
Summary: Donec vitae dolor.
ShowToc: True
ShowOnHomepage: True
ShowPageHierarchy: True

Integrácia je <span class="highlight">obojstranný proces</span>, v ktorom sa navzájom spoznávajú a ovplyvňujú komunity cudzincov/utečencov/odídencov a prijímajúca spoločnosť. <span class="highlight">Keď hovoríme o integrácii, máme na mysli vytváranie integrovanej, teda súdržnej spoločnosti</span>.

<span class="highlight">V takejto spoločnosti vytvárajú ľudia s rôznym etnickým a kultúrnym pôvodom nový celok, ktorý je však založený na ich rovnocennom postavení</span>. To vyžaduje nielen život vedľa seba, ale najmä skutočné spolužitie. Spoločnosť by teda mala <span class="highlight">pre všetkých vytvárať také možnosti, aby sa mohli cítiť ako jej plnohodnotní členovia</span>. Aby každý mohol povedať „tu sa cítim doma, sem patrím, cítim sa tu prijatý“.

To, že ide o proces, by mohlo zvádzať k predstave, že má začiatok a koniec, že cudzinec či utečenec sa začína integrovať v deň, keď vstúpil na územie Slovenska, a jedného dňa o ňom bude možné povedať, že je plne integrovaný.

Je integrovaný niekto, kto pracuje, platí dane, hovorí po slovensky a jeho deti chodia do slovenských škôl? Určite áno, ale čo ak nenadviazal žiadne priateľstvá ani iné väzby so Slovákmi a združuje sa len s inými utečencami, pretože Slováci nerozumejú jeho životnej skúsenosti?

Vytváranie vzťahov a väzieb medzi cudzincami/utečencami/odídencami a prijímajúcou spoločnosťou je tiež veľmi dôležitou súčasťou integrácie. Tá je zároveň neustálym procesom. Situácia cudzincov/utečencov/odídencov sa neprestajne vyvíja – niektorí chodia do práce, časom sa ich práca zmení, prípadne začnú študovať či podnikať a pod. Počas tohto procesu sa stretávajú s rôznymi bariérami, ktoré musia prekonávať, a pre integráciu je dôležité, akú podporu (napr. zo strany okolia alebo od inštitúcií) majú na ich prekonávanie k dispozícii.

## Integrácia je o vzájomnom spoznávaní

Cudzinci, ktorí prichádzajú do novej spoločnosti, potrebujú pomoc s orientáciou v nových podmienkach. Pre spokojný a plnohodnotný život sa potrebujú zoznámiť predovšetkým s jazykom, kultúrou, hodnotami a pravidlami života v danej spoločnosti a zosúladiť ich s tým, čo si priniesli zo svojej rodnej krajiny.

Integrácia je do veľkej miery o vzájomnom spoznávaní a nadväzovaní vzťahov a priateľstiev medzi cudzincami/utečencami/odídencami a väčšinovým obyvateľstvom. Tieto dimenzie nazývame sociálnou a kultúrnou integráciou. Utečenci/odídenci v tejto oblasti potrebujú ešte viac podpory než ostatní cudzinci, pretože zo svojej krajiny odchádzajú nedobrovoľne, často bez možnosti pripraviť sa na to, v akej krajine budú žiť (pozri viac v sekcii [O utečencoch](/o-utecencoch))

## Čo integráciou nie je?

Od cudzincov/utečencov/odídencov sa často očakáva, že sa na 100 % prispôsobia našej kultúre a spôsobu života a vzdajú sa svojej pôvodnej identity. Predpokladá sa teda, že na to, aby sme ich považovali za integrovaných, musia bez výhrad prijať naše zvyky, jazyk, vieru či presvedčenia. V takom prípade však nemôžeme hovoriť o integrácii, ale o asimilácii. Tá je však nielen nespravodlivá, ale aj nemožná. Človek sa nikdy nemôže len tak zbaviť svojej kultúry, v ktorej vyrastal, pretože z veľkej časti vytvára jeho identitu. Integrácia znamená, že plnohodnotnou súčasťou spoločnosti môžeme byť, aj keď sme rôzni, avšak dôležité je, že sa vo svojej odlišnosti navzájom rešpektujeme.

## Integrácia a samospráva

Cudzinci/utečenci/odídenci sa usádzajú v konkrétnych mestách či obciach, kde nachádzajú svoj nový domov. Novú krajinu spoznávajú cez každodenný život v tomto prostredí – stretnutia s miestnymi ľuďmi, pozorovanie života v miestnej komunite.

Zároveň sa potrebujú zorientovať v tom, ako život v novej krajine, novom meste funguje. Pre utečencov/odídencov to môže byť omnoho náročnejšie než pre cudzincov, ktorí prichádzajú dobrovoľne. Utečenci/odídenci sa v danom meste často ocitnú bez toho, aby si ho sami vybrali či mali o ňom vopred nejaké informácie. V prípade odídencov z Ukrajiny sa často stávalo, že prichádzali do mesta, v ktorom boli práve voľné ubytovacie kapacity. O svojom novom bydlisku nič nevedeli a museli svoj život začínať úplne nanovo. V tejto náročnej situácii sa zároveň potrebovali zorientovať vo svojich právach a povinnostiach.

Práve preto má <span class="highlight">v integrácii nezastupiteľnú úlohu samospráva</span> – je každodennému životu ľudí najbližšie a má k dispozícii najlepšie nástroje, tzv. praktické politiky, na to, aby vytvárala priestor na spokojný život pre všetkých. A o tom integrácia je – aby sa v meste všetci, ktorí v ňom žijú, cítili ako doma. 

Je dôležité, aby sa <span class="highlight">samosprávy aktívne snažili o zabezpečenie rovného prístupu k službám a aktivitám aj pre cudzincov/utečencov/odídencov</span>. Môže ísť napríklad o sociálne služby, vzdelávanie v materských a základných školách, kultúrne a športové podujatia, komunitné aktivity a iné. 

Rovný prístup však neznamená len to, že nikomu nebránime, aby sa aktivity zúčastnil či aby o službu žiadal. Rôzne skupiny obyvateľstva totiž čelia rôznym bariéram v prístupe k jednotlivým aktivitám a službám. Cudzinci/utečenci/odídenci napríklad často vôbec nevedia, že daná služba existuje, že majú na ňu nárok a že ju poskytuje samospráva, pretože v ich krajine to funguje úplne inak. Taktiež nemusia rozumieť informáciám, ktoré sú často dostupné len v slovenskom jazyku, prípadne sú naformulované veľmi odborne. A v konečnom dôsledku pre nich môže byť nedostupná aj samotná služba, pretože počas jej poskytovania nie je dostupné tlmočenie.

Pre cudzincov/utečencov/odídencov je zároveň veľmi dôležité, ak ich mesto rozpoznáva ako súčasť miestneho spoločenstva, vďaka čomu sa v ňom môžu cítiť vítaní. Nástrojom, ktorý samospráva môže využiť, je komunikácia navonok nielen smerom k cudzincom/utečencom/odídencom, ale aj komunikácia o nich smerom k väčšinovému obyvateľstvu. To nazývame symbolickou politikou, pretože nejde o konkrétnu stratégiu, ktorá by sa venovala organizácii „hmatateľných“ vecí (napr. poskytovania služieb), ale o politiku vytvárania hodnôt a symbolov, ktoré môžu spájať.
























