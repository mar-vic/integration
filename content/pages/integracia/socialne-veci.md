Title: Sociálne veci
MenuTitle: Sociálne veci
Slug: socialne-veci
Authors: Marek Vician
Summary: Donec vitae dolor.
ShowToc: True
ShowPageHierarchy: True

V oblasti sociálneho zabezpečenia týkajúceho sa utečencov/odídencov môžu byť aktívne aj samosprávy a ďalší aktéri na lokálnej úrovni. Hoci neposkytujú sociálne dávky, ktoré sú v kompetencii štátnej správy, môžu poskytovať jednorazové dávky, materiálnu pomoc, sociálne služby a sociálne poradenstvo. Samosprávy majú tiež dôležitú úlohu v oblasti sociálnoprávnej ochrany detí a tiež pri organizovaní aktivačných prác pre dlhodobo nezamestnaných ľudí.

Pre efektívne nastavenie aktivít samosprávy v sociálnej oblasti je potrebné nielen zistiť, na akú formu pomoci a podpory majú utečenci/odídenci <span class="highlight">na základe svojho právneho statusu nárok</span>, ale potrebné je tiež <span class="highlight">zmapovať ich potreby</span> v sociálnej oblasti (pozri viac v sekcii [Poznanie situácie](/poznanie-situacie)).

## Humanitárna fáza

S príchodom utečencov/odídencov je potrebné poskytnúť im základnú podporu zvyčajne v podobne materiálnej pomoci, jedla a humanitárnych balíčkov. Avšak potrebné je poskytnúť im aj základné informácie o ich ďalších možnostiach, keďže ďalšie formy pomoci v sociálnej oblasti súvisia s tým, aký status na Slovensku nadobudnú. Mali by teda dostať základné a zrozumiteľné informácie, ktoré ich zorientujú v týchto ďalších možnostiach (pozri viac v sekcii [Poskytovanie informácií](/komunikacia/komunikacia-odídenci/)).

V humanitárnej fáze zohráva samospráva dôležitú rolu, keďže môže byť nápomocná iným subjektom <span class="highlight">pri organizácii, zabezpečení a distribúcii humanitárnej pomoci</span>. Môže napríklad pomôcť poskytnutím priestorov, organizovaním dobrovoľníkov, ale aj poskytnutím zamestnancov obce, prípadne konkrétnymi formami pomoci, napríklad zabezpečením stravy pre ľudí po príchode.

Tiež je potrebné <span class="highlight">venovať pozornosť zraniteľným skupinám</span> utečencov/odídencov, napríklad deťom a mladým ľuďom, ktorí prídu bez zákonného zástupcu. Keďže mesto/obec má kompetencie aj v oblasti sociálnoprávnej ochrany, je potrebné, aby samospráva úzko komunikovala a spolupracovala s príslušnými úradmi práce, sociálnych vecí a rodiny. 

Hneď v úvode je potrebné základné zmapovanie toho, <span class="highlight">aké kategórie a skupiny ľudí prichádzajú, aké sú ich základné charakteristiky a potreby</span>. Od tohto základného zmapovania sa môže ďalej odvíjať plánovanie a nastavovanie ďalších služieb a foriem pomoci, ktoré budú potrebovať.

## Integračná fáza

V integračnej fáze je pri poskytovaní pomoci v sociálnej oblasti potrebné zabezpečiť, aby utečenci/odídenci <span class="highlight">mali prístup k sociálnym dávkam, sociálnym službám a ďalším formám pomoci</span>. Znamená to nielen zmapovať, čo umožňuje platná legislatíva v tejto oblasti, ale aj preskúmať pravidlá a normy platné na úrovni samosprávy a zistiť, či by bolo možné ich upraviť tak, aby aj utečenci/odídenci mali prístup k rôznym formám pomoci podobne ako ostatní obyvatelia miest/obcí. Zároveň je dôležité utečencom/odídencom sprostredkovať informácie o týchto možnostiach, keďže bez dostatočných informácií budú pre nich tieto možnosti pomoci a podpory nedostupné.

<span class="highlight">Nárok na rôzne sociálne dávky a sociálne služby súvisí s tým, aký právny status majú cudzinci na území SR</span>. Právny status cudzincov/utečencov/odídencov sa odvíja od zákona o pobyte cudzincov a zákona o azyle. Typ pobytu, ktorý je cudzincovi/utečencovi/odídencovi priznaný, je určujúci pre to, či má možnosť získať niektoré sociálne dávky alebo využívať niektoré sociálne služby. Inak je to v prípade cudzincov, ktorí majú trvalý pobyt, a inak v prípade cudzincov s prechodným alebo tolerovaným pobytom – tolerovaný pobyt majú aj odídenci z Ukrajiny (pre informácie týkajúce sa cudzincov s trvalým a prechodným pobytom pozri Kapacity). 

### Sociálne dávky

Pomoc v hmotnej núdzi vo forme dávky v hmotnej núdzi a príspevku k základnej dávke v hmotnej núdzi možno poskytnúť cudzincovi, ktorý má priznaný status odídenca. Poskytuje sa im [základná dávka aj príspevky k základnej dávke v rovnakom rozsahu a za rovnakých podmienok](https://www.upsvr.gov.sk/media/medialne-spravy/uzitocne-informacie-pre-obcanov-ukrajiny-korisna-informacia-dla-gromadan-ukraini-useful-information-for-citizens-of-ukraine.html?page_id=1159972) ako u občanov SR. Konkrétne dávky a ich výšku zverejňuje Ústredie práce sociálnych vecí a rodiny [tu](https://www.upsvr.gov.sk/socialne-veci-a-rodina/socialne-veci/pomoc-v-hmotnej-nudzi-nahradne-vyzivne-statne-socialne-davky-a-dotacie-pre-deti/pomoc-v-hmotnej-nudzi/sumy-davky-a-prispevkov-od-01.01.2022.html?page_id=1145426).

Ak odídenci dostávajú príspevok na bývanie na základe zmluvy o ubytovaní, potom nemajú nárok na príspevok na bývanie podľa zákona o pomoci v hmotnej núdzi.

Podmienky pre <span class="highlight">poskytnutie jednorazovej dávky v hmotnej núdzi</span> stanovuje zákon o pomoci v hmotnej núdzi, rozhodnutie o poskytnutí dávky v hmotnej núdzi a jej poskytnutie v peňažnej alebo inej forme <span class="highlight">je v kompetencii obce/mesta</span>.

Deti s priznaným štatútom odídenca a deti cudzincov majú tiež nárok na určité dotácie. <span class="highlight">Dotáciami na deti</span> v kompetencii ministerstva práce, sociálnych vecí a rodiny sú najmä <span class="highlight">dotácia na stravu a dotácia na školské potreby</span>. Musia však byť splnené zákonom stanovené podmienky pre pridelenie dotácie. Podrobnosti [zverejňuje](https://www.upsvr.gov.sk/media/medialne-spravy/uzitocne-informacie-pre-obcanov-ukrajiny-korisna-informacia-dla-gromadan-ukraini-useful-information-for-citizens-of-ukraine.html?page_id=1159972) Ústredie práce, sociálnych vecí a rodiny.

Na <span class="highlight">štátne sociálne dávky</span>, ako je napríklad <span class="highlight">príspevok pri narodení dieťaťa, prídavok na dieťa, príspevok na starostlivosť o dieťa</span> a pod., majú nárok iba cudzinci, ktorým bol priznaný prechodný alebo trvalý pobyt. Keďže odídencom je udelený tolerovaný pobyt, na štátne sociálne dávky nemajú nárok.

Hoci <span class="highlight">samospráva</span> nemá v oblasti poskytovania sociálnych dávok veľa kompetencií, môže byť <span class="highlight">aktívna v poskytovaní informácií utečencom/odídencom</span> a ich nasmerovaní na ďalšie inštitúcie (pozri sekciu [Poskytovanie informácií](/komunikacia/komunikacia-odídenci/)). Niektoré samosprávy však poskytujú rôzne finančné alebo materiálne príspevky svojim obyvateľom, ktorí sa ocitli napríklad v krízovej životnej situácii. Samosprávy by teda mohli postupovať tak, že by preskúmali a prípadne upravili svoje vlastné pravidlá (spravidla definované v  všeobecne záväzných nariadeniach) pre poskytovanie týchto príspevkov aj utečencom/odídencom.

### Sociálne služby

Podľa [zákona o sociálnych službách](https://www.zakonypreludi.sk/zz/2008-448) sa prijímateľom sociálnej služby rozumie aj cudzinec, ktorému bolo poskytnuté dočasné útočisko podľa zákona o azyle (teda odídenec).

Základnými druhmi sociálnych služieb podľa zákona o sociálnych službách sú:

<ol type="a">
<li>sociálne služby krízovej intervencie – ktorými sú napríklad aj integračné centrum, komunitné centrum, zariadenie krízového bývania,</li>
<li>sociálne služby na podporu rodiny s deťmi – sem patria <a href="https://www.employment.gov.sk/sk/rodina-socialna-pomoc/socialne-sluzby/zariadenia-starostlivosti-deti-do-troch-rokov/zariadenia-starostlivosti-deti.html">jasle</a> a <a href="https://www.employment.gov.sk/files/sk/rodina-socialna-pomoc/detske-skupiny/detske-skupiny_zriadenie-fungovanie_brozura-stiahnutie.pdf">detské skupiny</a>,</li>
<li>
sociálne služby na riešenie nepriaznivej sociálnej situácie z dôvodu ťažkého zdravotného postihnutia, nepriaznivého zdravotného stavu alebo z dôvodu dovŕšenia dôchodkového veku – sem patria sociálne služby pre ľudí so zdravotným postihnutím a seniorov,
</li>
<li>sociálne služby s použitím telekomunikačných technológií – napríklad monitorovacia služba,</li>
<li>podporné služby – ktorými môže byť napríklad poskytovanie sociálnej služby v dennom centre, poskytovanie sociálnej služby v jedálni a iné.</li>
</ol>

Mnohé vyššie uvedené sociálne služby mestá a obce poskytujú, prípadne mestá a obce zriaďujú subjekty, ktoré tieto služby poskytujú. Zároveň v mestách pôsobia aj rôzne neziskové organizácie, ktoré tiež poskytujú rozličné sociálne služby. Mestá a obce by mali podniknúť kroky, aby boli tieto služby dostupné v prípade potreby aj odídencom. Napríklad by mohli preskúmať svoje všeobecne záväzné nariadenia alebo ďalšie dokumenty a prípadne ich upraviť tak, aby rátali aj s možnosťou poskytovania sociálnych služieb odídencom. 

Platná legislatíva teda priznáva odídencom možnosť využívať v prípade potreby sociálne služby, avšak ďalšie podrobnosti, ako je posúdenie a priznanie nároku na poskytnutie sociálnej služby, ustanovuje zákon o sociálnych službách. 

### Mapovanie potrieb

Pri poskytovaní pomoci utečencom/odídencom v sociálnej oblasti je potrebné zohľadniť, že populácia utečencov/odídencov v meste/obci nie je homogénna. Ľudia, ktorí do daného mesta/danej obce prišli a usadili sa tu, môžu prežívať veľmi rozmanité životné situácie a mať rozličné potreby. Pre efektívne nastavenie pomoci v sociálnej oblasti je potrebné spoznať ich situáciu a zmapovať ich potreby. Obzvlášť potrebné je pamätať na zraniteľné skupiny utečencov/odídencov – deti, seniorov, ľudí so zdravotným postihnutím a pod.

Zisťovanie potrieb utečencov/odídencov sa môže uskutočniť prostredníctvom dotazníka alebo rozhovorov so samotnými utečencami/odídencami, alebo tiež s organizáciami, ktoré im poskytujú služby a pomoc (pozri viac v sekcii [Poznanie situácie](/poznanie-situacie)).

### Ďalšie úlohy samosprávy v sociálnej oblasti

#### Aktéri poskytujúci pomoc v sociálnej oblasti – ich zmapovanie, sieťovanie a nastavenie spolupráce

V meste/obci môžu byť v sociálnej oblasti aktívni rôzni aktéri. Utečencom/odídencom môže poskytovať rôzne formy pomoci a podpory samotná obec/samotné mesto, samospráva kraja, rôzni neverejní poskytovatelia ako mimovládne organizácie alebo cirkvi, ale aj firmy alebo ďalšie subjekty. Veľkú časť služieb a podpory v sociálnej oblasti poskytujú štátne inštitúcie.

Pre nastavenie poskytovania pomoci a podpory v sociálnej oblasti utečencom/odídencom je potrebné týchto aktérov zmapovať a zmapovať tiež formy pomoci a služieb, ktoré poskytujú. Túto úlohu by vzhľadom na svoje postavenie a kompetencie mohla dobre plniť samospráva mesta/obce.

V sociálnej oblasti je potrebná spolupráca a komunikácia rôznych aktérov na lokálnej úrovni. Pre tento účel by bolo potrebné vytvoriť platformu pre ich pravidelné schôdze a komunikáciu, aby sa zabezpečila výmena informácií a koordinácia aktivít.

Keďže utečenci/odídenci sú špecifickou skupinou, bolo by tiež potrebné zistiť, do akej miery sú existujúci poskytovatelia pripravení poskytovať pomoc v sociálnej oblasti utečencom/odídencom, a to čo sa týka nielen ich kapacity, ale aj poznania situácie cieľovej skupiny, komunikácie s nimi a podobne (pozri viac v sekcii [Odborné vzdelávanie](/odborne-vzdelavanie)).

#### Poskytovanie sociálneho poradenstva

Na lokálnej úrovni je potrebné posilniť poskytovanie sociálneho poradenstva utečencom/odídencom a vzdelávať pracovníkov tak, aby vedeli sociálne poradenstvo poskytovať aj tejto cieľovej skupine, ktorej situácia môže byť v porovnaní s domácou populáciou špecifická.

Základné a špecializované sociálne poradenstvo je podľa zákona o sociálnych službách odbornou činnosťou. Sociálne poradenstvo je zamerané na pomoc fyzickej osobe v nepriaznivej sociálnej situácii. V rámci sociálneho poradenstva sa zisťujú okolnosti nepriaznivej situácie, v ktorej sa človek a jeho rodina ocitli, a následne sú im navrhnuté možnosti riešenia a formy pomoci. Pre navrhnutie konkrétnych foriem pomoci a podpory je, podobne ako v iných oblastiach, potrebné, aby boli zmapované činnosti rôznych subjektov na lokálnej úrovni a nadviazaná komunikácia a spolupráca medzi nimi.

#### Sociálnoprávna ochrana

Samospráva obce/mesta má dôležité kompetencie v oblasti sociálnoprávnej ochrany. Vykonáva opatrenia sociálnoprávnej ochrany podľa [zákona o sociálnoprávnej ochrane](https://www.zakonypreludi.sk/zz/2005-305), ktorý podrobne upravuje aj pôsobnosť obce/mesta v §75 tohto zákona.

Opatrenia sociálnoprávnej ochrany sa môžu vzťahovať aj na deti cudzincov bez ohľadu na typ pobytu alebo ich štátnu príslušnosť. Pre cudzincov a obzvlášť deti cudzincov je dôležité, aby mali dostupné informácie, na koho sa môžu obrátiť, ak je ohrozený ich život, zdravie, práva alebo sa ocitnú v inej závažnej situácii. Deti by mali mať možnosť obrátiť sa na akýkoľvek subjekt vykonávajúci opatrenia sociálnoprávnej ochrany (teda aj obec/mesto), školu, školské zariadenie a poskytovateľa zdravotnej starostlivosti aj bez vedomia svojich rodičov.

#### Vyhľadávacia činnosť

Niektorí odídenci sú v obzvlášť zraniteľnej alebo ťažkej situácii. Často nemajú dostatok kapacít a zručností, aby získali nejakú formu pomoci a podpory. Nemajú napríklad dostatok sociálnych kontaktov, prístup na internet a pod. Môžu to byť seniori, obete násilia, ľudia s duševným ochorením, deti bez sprievodu a pod. Z tohto dôvodu je potrebné vyhľadávať ľudí, ktorí môžu byť v takejto obzvlášť ťažkej situácii, a aktívne im ponúknuť pomoc, nečakať, že sa o ňu budú sami usilovať.

## Fáza spolužitia

Z dlhodobejšieho hľadiska sú vo vzťahu k utečencom/odídencom stále dôležité činnosti ako poskytovanie sociálneho poradenstva v konkrétnych prípadoch a situáciách, zabezpečenie informácií a prístupu k sociálnym dávkam a službám či výkon sociálnoprávnej ochrany detí.

Avšak potrebné sú aj činnosti a aktivity posilňujúce utečencov/odídencov v ich postavení, rozvoj ich schopností a kompetencií, konkrétne napríklad vytváranie možností pre jazykové vzdelávanie a celkovo zlepšenie možností ich uplatnenia. Samospráva môže nadviazať spoluprácu s významnými zamestnávateľmi a napomôcť so sprostredkovaním práce pre odídencov. Realizovať môže aj ďalšie aktivity, ktoré umožnia odídencom stať sa samostatnejšími vo svojom živote. V tejto fáze, podobne ako v predchádzajúcich fázach alebo oblastiach, je opäť potrebné, aby aktivity samosprávy smerom k odídencom reflektovali ich potreby, ktoré je nevyhnutné zmapovať.

## Ďalšie informačné zdroje

[Zákon o sociálnych službách](https://www.zakonypreludi.sk/zz/2008-448)

[Zákon o pomoci v hmotnej núdzi](https://www.zakonypreludi.sk/zz/2013-417)

[Zákon o sociálnoprávnej ochrane](https://www.zakonypreludi.sk/zz/2005-305)

[Informácie pre odídencov z Ukrajiny na stránke UPSVAR](https://www.upsvr.gov.sk/media/medialne-spravy/uzitocne-informacie-pre-obcanov-ukrajiny-korisna-informacia-dla-gromadan-ukraini-useful-information-for-citizens-of-ukraine.html?page_id=1159972)

[Ukraineslovakia.org](https://www.ukraineslovakia.sk/sk/prakticke-informacie__trashed/statne-prispevky/)

















