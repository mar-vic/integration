Title: Komunikácia s verejnosťou
MenuTitle: Komunikácia s verejnosťou
Slug: komunikacia-verejnost
Authors: Marek Vician
Summary: Donec vitae dolor.
ShowToc: True
ShowPageHierarchy: True

Pri poskytovaní služieb a podpory cudzincom či odídencom, ako aj pri realizovaní ďalších kultúrnych či sociálnych aktivít je veľmi dôležité, aby nedochádzalo k ohrozovaniu sociálnej súdržnosti a zvyšovaniu sociálneho napätia. To znamená, že samosprávy by mali proaktívne pracovať na tom, aby tieto opatrenia boli pozitívne vnímané aj domácim obyvateľstvom a aby nevznikal pocit, že podpora odídencov ide „na úkor“ domáceho obyvateľstva. 
 
Úspešnosť integračných opatrení, ale aj atmosféra v danom meste či regióne úzko súvisí s tým, ako samosprávy informujú o svojej činnosti verejnosť. Vhodnou komunikáciou je možné efektívne eliminovať šírenie rôznych dezinformácií, fám alebo skreslených údajov o forme a rozsahu poskytovanej podpory. 

Nastavenie komunikácie voči verejnosti by sa malo odvíjať od toho, v ktorej fáze integračného procesu prebieha. 

## Humanitárna fáza

V prvých dňoch a týždňoch, keď vzniká krízová situácia a do mesta prichádzajú väčšie počty utečencov/odídencov, je veľmi dôležité komunikačne vhodne uchopiť tento proces, uisťovať, že miestne inštitúcie majú situáciu pod kontrolou, a to tým, že sa v komunikácii zamerajú predovšetkým na:

- <strong class="highlight">poskytovanie neutrálnych a presných informácií</strong> o tom, koľko ľudí do mesta prichádza a čo si to bude vyžadovať od verejných inštitúcií, mimovládnych či charitatívnych organizácií a bežných obyvateľov, prípadne aké to bude mať na bežných obyvateľov dopady,

- <strong class="highlight">posilňovanie solidarity s utečencami/odídencami</strong> prostredníctvom vysvetľovania situácie, ozrejmovania dôvodov, prečo do mesta prichádzajú, a potrieb, ktoré majú,

- <strong class="highlight">informovanie o možnostiach pomoci a podpory</strong> (materiálne a finančné zbierky, možnosti dobrovoľníckej práce),

- <strong class="highlight">zmierňovanie konfliktov a prípadného napätia</strong> pravidelným informovaním o tom, čo sa v meste deje a bude diať, 

- <strong class="highlight">sledovanie vznikajúcich fám a dezinformácií</strong> a ich proaktívne vyvracanie,

- <strong class="highlight">presné a transparentné informovanie o všetkých krokoch</strong>, ktoré mesto robí a bude robiť v humanitárnej oblasti (ubytovacie kapacity, prijímanie do škôl a škôlok, poskytovanie materiálnej pomoci či zdravotnej starostlivosti).

## Integračná fáza

V tejto fáze mesto realizuje mnohé kroky, ktoré súvisia s nastavovaním podporných opatrení, služieb a aktivít slúžiacich na začleňovanie utečencov/odídencov do spoločnosti. Práve táto fáza je riziková vzhľadom na to, že obyvatelia môžu vnímať poskytovanie služieb týmto ľuďom ako nadštandardné a na úkor domáceho obyvateľstva. V tejto fáze je preto dôležité sa komunikačne sústrediť najmä na:

- <strong class="highlight">vysvetľovanie procesu integrácie</strong> a potreby poskytovania <span class="highlight">dočasných</span> služieb, ktoré vedú k postupnému osamostatňovaniu odídencov (podpora, kým sa postavia na vlastné nohy),
- <strong class="highlight">zdôrazňovanie špecifických potrieb utečencov/odídencov</strong>, ktoré súvisia jednak s ich právnym statusom (často nemajú nárok na bežné služby poskytované ostatným obyvateľom), sociálnou situáciou (nemajú sociálne kontakty, podporné siete a vlastné finančné zdroje) či zraniteľnosťou (ženy s malými deťmi, seniori, ľudia so zdravotným znevýhodnením),
- <strong class="highlight">dôsledné informovanie</strong> o tom, čo mesto poskytuje <span class="highlight">všetkým obyvateľom</span> (tieto informácie veľmi často chýbajú vo verejnom priestore a vzniká mylný dojem, že mesto sa stará iba o určité skupiny ľudí), 
- <strong class="highlight">zdôrazňovanie toho, že podporné nástroje pre odídencov sú vo svojom dôsledku prínosom pre celé mesto</strong> a všetkých obyvateľov, pretože sú dôležitou prevenciou sociálneho vylúčenia a dlhodobej závislosti od služieb štátu a mesta,
- poukazovanie na <strong class="highlight">potenciálny prínos pre komunitu</strong> z ľudského, ale aj ekonomického hľadiska.

## Fáza spolužitia

Táto fáza nastáva, keď ľudia z inej krajiny žijú v danom meste už dlhšie a nie sú priamo odkázaní na humanitárnu či sociálnu pomoc. Postupne sa začínajú stávať plnohodnotnými obyvateľmi. Na prvý pohľad sa môže zdať, že v tejto fáze sa už netreba venovať špecifickej komunikácii, pretože integračný proces bol zavŕšený. To však nie je pravda, integrácia je neustály a nikdy sa nekončiaci proces. Práve komunikácia v tejto fáze je veľmi dôležitá pre budovanie dlhodobých vzťahov a sociálnej súdržnosti. V tejto fáze je dôležité zamerať sa najmä na:

- <strong class="highlight">pozitívne informovanie o dosiahnutých úspechoch</strong> v oblasti začleňovania (napr. príbehy ľudí – cudzincov/utečencov/odídencov –, ktorí sa úspešne uplatňujú v meste, alebo projektov, aktivít, ktoré zlepšili spolužitie,
- <strong class="highlight">informovanie o spoločných aktivitách</strong> – kultúrnych či spoločenských podujatiach realizovaných v meste,
- <strong class="highlight">informovanie o komunitnej práci v meste</strong> – čo najskoršie rozširovanie komunitných aktivít na všetkých obyvateľov a prepájanie ľudí,
- <strong class="highlight">presné informovanie o ďalších krokoch</strong>, plánoch a stratégiách mesta v integrácii cudzincov/odídencov. 

O tom, ako správne a efektívne komunikovať, vznikli v uplynulom období už viaceré návody a príručky. Za všetky možno spomenúť napríklad [komunikačnú príručku](https://www.kapacity.sk/wp-content/uploads/2021/02/Komunikacna-strategia.pdf), ktorá vznikla v rámci projektu [KapaCity](https://www.kapacity.sk).





